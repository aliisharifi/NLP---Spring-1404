{
  "id": 3,
  "context": "در میان شمار بسیار درختان دیرینه‌سال ایران، سرو باشت را یکی از سه درخت بسیار کهنسال سرزمین ما می‌دانند. این درخت شکوهمند، در استان کهکیلویه و بویراحمد رو به پهنه‌ی آسمان دارد. در همسایگی آن، در استان چهارمحال و بختیاری نیز شماری از درختان کهنسال سر برآورده‌اند. در آنجا 18 چنار، هفت گردو، سه بنه، سه بلوط ایرانی (بَرودار)، سه داغداغان، سه نارون، سه توت، سه زبان گنجشک و دو اُرس کهن شناسایی و ثبت شده است. در دشت لار، در 40 کیلومتری شهر باشت در استان کهکیلویه و بویراحمد، می‌توان قامت کشیده و تنه‌ی ستبر سرو باشت را دید و از شکوه آن شگفت‌زده شد. این درخت، همان‌گونه که پیش‌تر گفتیم، یکی از سه درخت کهنسال ایران است و از کمیاب‌ترین درختان سرو سرزمین ما شناخته می‌شود. برپایه‌ی بررسی دی.ان.دی سرو باشت، سن آن را 2780 سال برآورد کرده‌اند. شاید کم‌و‌بیش همزمان با بنیان‌گذاری پادشاهی ماد، این سرو کاشته شده است. یک نشان دیرینگی سرو باشت، بازمانده‌ی آتشکده‌ی کهنی است که در کنار سرو دیده می‌شود. افزون‌بر آن، زیارتگاه و گورستانی کهن هم در آن نزدیکی دیده می‌شود. همه‌ی این‌ها نشانه‌هایی از کهن بودن درخت باشت است. بلندای این سرو به 15 متر می‌رسد و دور تنه‌ی آن هفتصد سانتی‌متر است. تنه‌ی سرو باشت، کشیده و ستبر است، اما دو سوم حجم تاج آن از میان رفته است. سرچشمه‌ای که آب این سرو را برآورده (تامین) می‌کند، طبیعی است و از این‌رو همچنان زنده و استوار مانده است. دور تا دور سرو با سنگ حصارکشی شده است و از آن نگاهبانی می‌شود. به‌ویژه آن که بومی های آن جا سرو خود را بسیار گرامی می دارند و چنین باور دارند که اگر کسی به آن کوچک‌ترین آسیبی بزند سرانجام دچار بلا و کیفر روزگار خواهد شد. به سبب کهنسالی سرو باشت، در تنه‌ی آن حفره‌ای دیده می‌شود. این حفره نشان از پوسیدگی درون درخت دارد. برای نگهداری و ساماندهی آن نیز در شهریور‌ماه امسال یک میلیارد ریال اعتبار از سوی میراث فرهنگی استان اختصاص داده شده است (گزارش تارنمای دانا). این درخت در دی‌ماه 1390 خورشیدی در فهرست آثار ملی و طبیعی ایران ثبت شده است.",
  "images": ["https://amordadnews.com/wp-content/uploads/2022/01/basht.jpg"]
}