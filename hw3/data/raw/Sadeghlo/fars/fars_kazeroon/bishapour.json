{
  "id": 21,
  "context": "شهر باستانی بیشاپور که در شهرستان کازرون استان فارس قرار گرفته، در زمان ساسانیان ساخته شده است. بیشاپور با ۲۰۰ هکتار وسعت، از شهرهای مهم آن زمان به حساب می‌آمد. این شهر از قدیمی‌ترین شهرهایی است که تاریخچه ساخت آن به‌صورت مکتوب در سنگ‌نوشته‌ای محفوظ مانده است. بیشاپور در شمال غرب شهر کازرون قرار دارد و از شهرهای خوش آب‌وهوا و دارای طراحی و مهندسی ویژه آن روزگار محسوب می‌شود. در کتاب‌های تاریخی، نام این شهر با عنوان‌های بیشاپور، بیشابور، به شاپور، بیشاور و «به اندیوشاپور» ضبط شده است. شهر بیشاپور مرکز ایالت و کوره اردشیرخوره به‌ شمار می‌رفت. از شاپور اول به‌عنوان سازنده شهر باستانی بیشاپور یاد می‌کنند و واژه «بیشاپور»، احتمالا واژه‌گونه‌ای از واژه «به‌شاپور» به‌معنای «شاپور نیک‌سیرت» بوده است. هرچند در برخی از منابع دیگر از این شهر به‌عنوان «سرای شاپور» یا «محلی که شاپور آن را بهبود داده است» نیز یاد می‌کنند.",
  "images": ["https://api2.kojaro.com/media/67c46113c1067c5ba7682545?w=750&q=75"]
}