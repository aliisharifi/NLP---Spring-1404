{
  "id": 2,
  "context": "آرامگاه داریوش اول هخامنشی در دامنه کوه حاجی‌آباد و در محوطه نقش رستم مرودشت واقع شده است. این آرامگاه روی ارتفاع بالایی از سطح زمین قرار دارد و آرامگاه‌های خانوادگی دیگر پادشاهان هخامنشی نیز در اطراف آن قرار گرفته‌اند. آرامگاه داریوش به‌همراه دیگر جاذبه‌های موجود در نقش رستم، جزو مهم‌ترین جاهای دیدنی مرودشت در شیراز محسوب می‌شوند و گردشگران علاقه‌مند به‌تاریخ، تمدن و فرهنگ ایران باستان را برای تماشای خود از داخل و خارج از ایران جذب می‌کنند. نمای بیرونی آرامگاه داریوش که به یک چلیپا شباهت دارد، روی صخره‌ای به بلندی ۶۰ متر کنده‌ شده است و بلندای آن به حدود ۲۲ متر می‌رسد. در نقش‌برجسته آرامگاه، داریوش روی یک اورنگ (تخت پادشاهی) ایستاده است و مردم سرزمین‌های دیگر آن را بر دوش گرفته‌اند. نماد فروهر بر بالای آن و آتشدان شاهی نیز در برابر او کنده‌کاری شده است. ۹ گور درون آرامگاه قرار دارد که نشان می‌دهد علاوه بر داریوش، نزدیکان او نیز در آن آرمیده‌اند. بخش بیرونی آرامگاه دو سنگ‌نوشته به زبان‌های فارسی باستان، عیلامی و اکدی دارد که لحن آن‌ها همانند اندرزنامه است.",
  "images": ["https://api2.kojaro.com/media/67c46114c1067c5ba76845d9?w=750&q=75"]
}