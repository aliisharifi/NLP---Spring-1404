{
    "id": 2,
    "context": "باغ میر که به عمارت میر نیز معروف است در بافت قدیمی شهر محمدآباد جرقویه واقع شده است. این عمارت با قدمتی ۲۰۰ ساله یکی از اماکن تاریخی و دیدنی جرقویه است که پیشینه آن به دوره قاجار باز می‌گردد. این باغ دارای مساحتی معادل ۱۸ هزار مترمربع است و در ضلع جنوبی آن ساختمانی با بادگیرهای بسیار مرتفع به چشم می‌خورد. معماری این بادگیرها بسیار زیبا و دیدنی و به سبک معماری بادگیرهای شهر یزد ساخته شده‌اند. در اطراف این عمارت هفت برج مرتفع قرار دارند که در گذشته از آن‌ها برای نگهبانی و دیده‌بانی از باغ استفاده می‌کردند. دورتادور این بنا به وسیله دیوارهایی بلند حصارکشی شده‌اند و داخل این دیوارها نیز روزنه‌هایی کوچک به چشم می‌خورند، این روزنه‌ها به‌منظور دید داشتن به بیرون و تیراندازی ایجاد شده بودند. در داخل باغ نیز ساختمانی با اتاق‌های متعدد قرار دارند، این اتاق‌ها دارای شیشه‌های تزئینی، درب‌های ساخته شده از چوب و سقف‌های گچی هستند و به وسیله راهرو با یکدیگر ارتباط دارند.",
    "images": ["https://www.otaghak.com/blog/wp-content/uploads/2022/11/psd_ghaleb_ax-1-21-14.jpg"]
}