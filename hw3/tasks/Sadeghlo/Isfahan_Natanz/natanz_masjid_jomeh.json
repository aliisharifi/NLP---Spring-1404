{
  "id": 10,
  "context": "مسجد جمعه یا مسجد جامع نطنز یکی از مشهورترین جاهای دیدنی نطنز محسوب می‌شود که در خیابان مالک اشتر این شهر قرار دارد. این مسجد مجموعه‌ای از چندین بنا است که این بناها در دوران الجایتو خدابنده و پسرش ابوسعید بهادرخان (دوره ایلخانی) ساخته شده‌اند. مسجد، خانقاه، مقبره شیخ عبدالصمد و مناره از بخش‌های مختلف این مجموعه هستند. این بنا در مورخه ۱۳۱۱/۴/۱۸ به شماره ۱۸۸ در فهرست آثار ملی به ثبت رسیده است. در قسمت جنوبی مسجد، کتیبه‌ای وجود دارد که توضیحات مختصری در مورد بنا به بازدیدکنندگان می‌دهد. بر اساس این کتیبه بخش ایلخانی مسجد به دستور خلیفه حسین بن ماستری در سال ۷۰۴ هجری قمری ساخته شده و استادکار آن شمس الدین محمد نطنزی بوده است. روی در چوبی و دو لنگه‌ای مسجد منبت‌کاری‌های بسیار زیبا مشاهده می‌شود که قسمتی از منبت‌کاری‌ها بر اثر عوامل جوی و در اثر تماس مستقیم با آفتاب ریزش داشته است. تاریخ ساخت در قسمت پایین لنگه سمت چپ درب به‌صورت منبت به تاریخ ۸۲۵ قمری دیده می‌شود که قدمت بالای ۶۰۰ ساله آن‌ را نشان می‌دهد.",
  "images": ["https://api2.kojaro.com/media/67c4610fc1067c5ba767d648?w=750&q=75"]
}