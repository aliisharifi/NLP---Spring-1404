{
  "id": 5,
  "context": "روستای بیدک علیا در ۲۰ کیلومتری شهرستان چرام و پنج کیلومتری بخش سرفاریاب در میان تنگه ای با قله های برافراشته واقع شده است که در راه رسیدن به این روستا مناظر طبیعی چشم نواز روح خسته هر گردشگری را به وجد می آورد. وجود پیچ و خم های فراوان در راه ارتباطی روستا بعداز هر تپه تصویری از جاذبه های کوهستان، غار، سبزه و برف را به تماشا می گذارد. در ساخت خانه های روستای بیدک علیا از بتون و آجر و مصالح امروزی خبری نیست بلکه چوب درختان بلوط به همراه گل و سنگ منظره ای از خانه های باصفای روستایی را در ذهن مجسم می کند. در این روستای سرسبز و خوش منظره سقف خانه های پایین دست حیاط خانه های بالادست قرار گرفته به گونه ای که در اولین نگاه یاد روستای ماسوله شاهکار تاریخی شمال ایران در خاطرت زنده می شود. مردم سخت کوش و پرتلاش این روستا مایحتاج خود را از طریق کشاورزی و دامپروری تامین و از نعمت های خدادادی کوهستان نظیر میوه درخت بلوط و انجیر کوهی نیز استفاده می کنند. به دلیل وجود آب و هوای مناسب در این منطقه و وجود درختان و گلهای وحشی گوناگون شرایط برای پرورش زنبور عسل نیز برای کشاورزان فراهم شده است.",
  "images": ["https://jazebeha.com/wp-content/uploads/2019/06/%D8%AC%D8%A7%D8%B0%D8%A8%D9%87-%D9%87%D8%A7%DB%8C-%D8%A8%DA%A9%D8%B1-%D9%88-%D8%B7%D8%A8%DB%8C%D8%B9%DB%8C-%D8%B3%D8%B1%D9%81%D8%A7%D8%B1%DB%8C%D8%A7%D8%A8-17.jpg"]
}