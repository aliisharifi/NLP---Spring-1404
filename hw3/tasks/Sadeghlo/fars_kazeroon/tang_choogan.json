{
  "id": 18,
  "context": "تنگ چوگان دارای نقش‌برجسته‌هایی بزرگ‌تر و شلوغ‌تر نسبت به سایر نقش‌برجسته‌های آن عصر است. اگر از سمت بیشاپور وارد این تنگه شوید، چهار نقش‌برجسته را در شمال و سمت چپ و دو نقش‌برجسته دیگر را در جنوب و سمت راست مشاهده می‌کنید. سه نقش‌برجسته‌ در این تنگ بیشتر از ۳۰ متر مربع وسعت دارند و پیکر بیش از ۳۰ نفر در هریک از آن‌ها تراش خورده است. گفته می‌شود که از لحاظ دقت در جزییات و تعداد پیکر در هر نقش‌برجسته، صحنه شکار خسرو پرویز در طاق بستان کرمانشاه به این سه نقش‌نگاره شباهت دارد. نخستین نقش‌برجسته تنگ چوگان به جشن پیروزی شاپور اول بر امپراتوری روم اختصاص دارد. این نقش‌برجسته سمت چپ رودخانه شاپور و روی صخره‌های آن تراشیده شده است. در این سنگ‌نگاره، شاپور اول و اهورامزدا سوار بر اسب و روبه‌رو‌ی یکدیگر قرار دارند. جنازه گوردیانوس، امپراتور رم، زیر پاهای اسب شاپور قرار دارد و اهریمن زیر پاهای اسب اهورامزدا دراز کشیده است. همچنین امپراتور دیگر رم، فیلیپ، جلوی اسب شاپور به زانو درآمده است. این نقش‌برجسته ترکیبی از دیهیم‌بخشی و پیروزی را به نمایش می‌گذارد.",
  "images": ["https://api2.kojaro.com/media/2022-10-cfcb3d24-fdc2-4ab8-9207-4e7aa91d473d-67c46112c1067c5ba768097d"]
}