کوه تشگِر با ارتفاع ۳۲۶۷ متر، بلندترین قله استان هرمزگان ایران است. قله تشگر بلندترین نقطه کوه هماگ یا همای است که در فاصله ۶۰ کیلومتری شمال شهرستان بندرعباس و در قسمت جنوبی شهرستان حاجی‌آباد قرار دارد و از بلندترین ارتفاعات استان هرمزگان به‌شمار می‌رود.

جغرافیا
کوه هماگ بلندترین ارتفاعات استان هرمزگان از رشته کوه‌های زاگرس جنوبی و بخشی از از زاگرس چین‌خورده است. چین خوردگی‌ها و گسل‌ها اغلب از روند شمال‌غربی و جنوب‌شرقی زاگرس پیروی می‌کنند. این کوه از نظر ساختار و سازندها دارای تنوع زیادی است. تنوع ساختاری باعث شده بیرون زدگی‌های سنگی فراوان پرتگاه‌ها و دامنه‌های واریزه‌ای به شکل‌ها و جهت‌های مختلف در منطقه دیده شود.
کوه‌های منطقه هماگ به دلیل ساختار کوهستانی از آب و هوای معتدل تری نسبت به اراضی پیرامونی خود برخوردار است. به‌طور کلی آب و هوای منطقه در ردیف گرم و خشک بوده و در ارتفاعات زمستان‌ها سرد و تابستان‌ها معتدل است. میزان بارش این منطقه نیز نسبت به سایر نقاط استان هرمزگان بیشتر بوده و بارندگی سالانه آن بین ۳۰۰ تا ۴۰۰ میلی‌متر است.


== منابع ==