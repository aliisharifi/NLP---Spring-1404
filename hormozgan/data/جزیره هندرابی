جزیره هِندُرابی (هندورابی) یکی از جزایر ایرانی خلیج‌فارس است. این جزیره از توابع بخش کیش شهرستان بندر لنگه در استان هرمزگان واقع در جنوب ایران است. این جزیره سرزمینی هموار و تقریباً بدون عوارض طبیعی است.
هندورابی در حد فاصل بین جزیره کیش و جزیره لاوان قرار گرفته و طول آن ۷ مایل و پهنایش ۴ مایل است و ۲۲٫۸ کیلومترمربع مساحت دارد. فاصله هندرابی تا بندر چیرویه ۹ کیلومتر، تا جزیره کیش ۲۸ کیلومتر، تا بندر لنگه ۱۳۳ کیلومتر و تا بندرعباس ۳۲۵ کیلومتر است.
در بهمن‌ماه ۱۳۸۹ قانون الحاق جزایر هندورابی و فارور کوچک و بزرگ به محدوده منطقه آزاد کیش از سوی رئیس‌جمهور ابلاغ شد.

جمعیت
جمعیت جزیره هندورابی حدود ۹۷ نفر می‌باشد. عمده جمعیت این جزیره عربتبار بوده و به عربی و فارسی گفتگو می‌کنند. از سال ۱۳۹۷ یک زوج از شهر اصفهان در این جزیره ساکن شده‌اند که با توجه به روند کاهشی بلندمدت جمعیت این جزیره به عنوان اولین مهاجرت معکوس در تاریخ معاصر این جزیره شناخته شده می‌باشند. فعالیت اقتصادی اکثر اهالی در جزیره هندورابی، صید و غواصی است.

آثار تاریخی
در جزیره هندرابی روستایی است به نام روستای «هندرابی» هست که در نزدیکی این روستا آثار خرابه‌های قریه‌ای به نام «الدورات» دیده می‌شود.
همچنین در یک کیلومتری جنوب‌غربی این روستا آثار قریه دیگری نیز وجود دارد که به‌نام «الصراة» معروف است، در این خرابه‌ها آثار گوناگونی از دوران بسیار دور یافت شده است.

منابع آب و موادغذایی
منابع تأمین آب در جزیره بسیار محدود و کم است و آب مصرفی آن از طریق یک دستگاه آب شیرین کن تأمین می‌شود.
در جزیره هندورابی هیچ گونه فروشگاه موادغذایی یا میوه فروشی یا حتی نانوایی موجود نمی‌باشد و کلیه مایحتاج روزانه افراد ساکن در این جزیره از بندرهای روستایی نزدیک به هندورابی یا جزیره‌های کیش و لاوان تهیه می‌گردد.

ترابری و گردشگری
برای سفر به هندورابی فقط و فقط می‌توان از مسیرهای دریایی تردد نمود که شامل جزیره‌های لاوان و کیش یا بندرهای روستایی نزدیک به هندورابی می‌باشد.
بر طبق مصوبه سازمان محیط زیست با توجه به موقعیت مهم و حساس جزیره هندورابی در زادآوری لاکپشت‌های پوزه عقابی که در معرض خطر انقراض جهانی قرار دارند، هرگونه کمپینگ و چادر زدن در جزیره هندورابی در تمام طول سال تنها محدود به ساحل شرقی جزیره که برای این کار مشخص شده است، می‌باشد و همچنین هرگونه ورود در تمام طول شبانه روز به کلیهٔ ساحل‌های ماسه ایی جزیره در فصل تخم‌گذاری لاکپشت‌های پوزه عقابی یعنی از پانزدهم بهمن تا پانزدهم مرداد به مدت شش ماه کاملاً ممنوع می‌باشد.

منابع
الوحیدی الخنجی، حسین بن علی بن احمد،  «تاریخ لنجه»،  چاپ دوم، دبی: دارالأمة للنشر والتوزیع، ۱۹۸۸ میلادی.
محمد صدیق، عبدالرزاق،  «صهوة الفارس فی تاریخ عرب فارس»،  چاپ اول، شارجه: چاپ خانه المعارف، ۱۹۹۳ میلادی.
العصیمی، محمد بن دخیل،  عرب فارس،  چاپ اول، دمام (عربستان سعودی): انتشاراتی الشاطیء الحدیثة، ۱۴۱۸ هجری قمری.
حاتم، محمد بن غریب، تاریخ عرب الهولة،  چاپ اول، قاهره: دارالعرب للطباعة والنشر والتوزیع، ۱۹۹۷ میلادی.
کامله، القاسمی، بنت شیخ عبدالله، (تاریخ لنجة)  مکتبة دبی للتوزیع، الامارات:، چاب دوم، انتشار سال ۱۹۹۳ میلادی. (به عربی).
بختیاری، سعید،  «اتواطلس ایران» ، “ مؤسسه جغرافیایی و کارتوگرافی گیتاشناسی، بهار ۱۳۸۴ خورشیدی.
و ارتفاع
ایرنا، بازدید: بهمن ۱۳۸۹.

جستارهای وابسته
فهرست جزایر خلیج‌فارس

پیوند به بیرون
توصیفی از هندرابی.