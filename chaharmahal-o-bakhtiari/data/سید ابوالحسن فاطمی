سید ابوالحسن فاطمی (زاده ۷ فروردین ۱۳۴۱، شهرکرد) نماینده ولی فقیه در استان چهارمحال و بختیاری، امام جمعه شهرکرد از ۲۹ شهریور ۱۴۰۳ و مدیر حوزه علمیه شهرکرد است. وی پیشتر امامت موقت جمعه شهرکرد را برعهده داشت.

زندگی و تحصیلات
سید ابوالحسن فاطمی در ۷ فروردین  ۱۳۴۱ در شهرکرد و در خانواده‌ای مذهبی از سادات منطقه به دنیا آمد. او تحصیلات خود را تا اخذ دیپلم در شهرکرد گذرانید. در سال ۶۰ برای تحصیل علوم دینی به حوزه علمیه شیراز هجرت کرد و برهه‌ای از مجلس اخلاق سید عبدالحسین دستغیب بهره‌مندشد. در سال ۶۲ برای ادامه تحصیل به قم مهاجرت کرد و ادامه دروس سطح و خارج را از نزد علمایی چون: وجدانی فخر،اشتهاردی، موسوی تهرانی،پایانی، وحید خراسانی و میرزا جواد تبریزی فراگرفت. فاطمی در دوران جنگ ایران و عراق بارها به جبهه شتافت و به انجام تبلیغ در بین رزمندگان پرداخت.
وی پس از ۱۵سال تحصیل در قم، در سال ۱۳۷۷ به شهرکرد بازگشت و به تبلیغ و امامت جماعت و تدریس اهتمام ورزید.

سوابق علمی و اجرایی
تدریس دروس مختلف حوزه علمیه از مقدمات تا سطوح عالی به مدت ۲۳ سال و ۱۵ سال مدیریت حوزه علمیه شهرکرد از جمله سوابق علمی و اجرایی وی می‌باشد.

انتصاب به سمت امامت جمعه شهرکرد
با استعفای محمدعلی نکونام، سید علی خامنه‌ای در ۲۹ شهریور ۱۴۰۳، طی حکمی فاطمی را به امامت جمعه شهرکرد و نماینده ولی‌فقیه در استان چهارمحال و بختیاری منصوب کرد. پیش از نماز جمعه ۳۰ شهریور ماه، مردم شهرکرد با حضور در خیابان ها از او استقبال کردند.

جستارهای وابسته
فهرست نمایندگان ولی فقیه در استان‌ها
محمدعلی نکونام


== منابع ==