گوجان (Gujan) یکی از شهرهای شهرستان فارسان در استان چهارمحال و بختیاری است.این شهر  در 36 کیلومتری مرکز استان چهارمحال و بختیاری، شهر شهرکرد، و نزدیک به شهر فارسان است.

نامگذاری
در مورد علت نامگذاری شهر گوجان راویت شده است که در گذشته گوجان به شهر پهلوانان معروف بوده‌است، و « گیْوْ »یکی از پهلوانان شاهنامه است به همین دلیل« گیْوْجان » نامگذاری شده بود؛ سپس در گذر زمان دستخوش تغییر قرار گرفته است.
همچنین به روایت بعضی از اهالی و طبق کتب قدیمی به جا مانده؛ نام « د‌ژگان » نیز معتبر است.
آثاری همچون آرامستان مربوط به دوره صفویه تا قاجاریه که در شهر وجود دارد و جزء آثار ملی به ثبت رسیده ایران می‌باشد قدمت گوجان را نشان می‌دهد.

جغرافیا
موقعیت جغرافیایی
شهر گوجان در طول جغرافیایی ۵۰ درجه و ۳۲ دقیقه و ۴۴/۴۶ ثانیه شرقی و عرض ۳۲ درجه و ۱۴دقیقه و۳۴/۴۳ ثانیه شمالی و در ارتفاع ۲۰۴۰ متر از سطح دریا واقع گردیده‌است.
این شهر در فاصله ۳۶ کیلومتری از مرکز استان چهارمحال و بختیاری و شهر شهرکرد، متصل به شهر فارسان،  در فاصله ۱۰ کیلومتری شهر فیل آباد، ۱۳ کیلومتری شهر باباحیدر و در موقعیت دشتی قرار گرفته‌است و دارای چشمه‌های گوناگونی می‌باشد.

آب و هوا
گوجان دارای اقلیم مرطوب و معتدل با تابستان‌های معتدل و زمستان‌های بسیار سرد است. میانگین سالانه دمای هوا در گوجان ۱۱/۵ درجه سانتیگراد می‌باشد.

مردم‌شناسی
جمعیت
بر اساس آمار سال ۱۳۹۵، جمعیت گوجان برابر با ۹٬۱۷۹ نفر بوده‌است.

زبان
مردم شهر گوجان به زبان بختیاری سخن می‌گویند که در آن واژهای پهلوی میانه (پارسی میانه یا زبان پارسیگ) و اوستایی فراوانی وجود دارد.

قدمت
در این شهر آرامستانی به قدمت بیش از ۷۰۰ سال وجود دارد و جزء آثار ملی ایران به ثبت رسیده‌است. آرامستان گوجان، بعد از آرامستان‌های شهر هفشجان و نقنه، یکی از قدیمی‌ترین آرامستان‌های استان است.
بنا بر نظر عده ای از زمین شناسان و مشاهده بقایای باقی مانده، گوجان دارای آتشکده وقدم گاه باستانی بوده است و اکثر اهالی پیرو آيين زرتشت(زردشت) بوده اند، به طور تقریبی گوجان (دژگان) بیش از ۲۰۰۰ سال قدمت دارد  همچنین وجود بقایای قبور گبری که حتی داری سنگ قبر نیستند و با سنگ چین و یا ۹ سنگ بزرگ هستند، که قدمتی ۲۰۰۰ ساله دارند.

گردشگری
شهر گوجان سرچشمه رودخانه یتیم و در دامنه کوه سالدران طبیعتی شگرف را داراست.
این شهر دارای مکان تفریحی از جمله:

چشمه دره گوجان در قسمت غربی شهر که دارای چشمه چهار فصل و درختان و پوشش گیاهی دلپذیر است که همه روزه خصوصاً روزهای تعطیل میزبان عده زیادی از مردم شهر می‌باشد.
کوه‌های بسیار زیاد در قسمت غرب گوجان دارای حیوانات درنده نیز می‌باشند، کوه‌هایی از جمله پازن پیر و کندکوه و…
دشت‌ها و صحراهای بسیار زیبا و آب و هوایی دلپذیر در قسمت شمالی شهر به نام‌های زنبر و گچ و…
مسجد گوجان: با نام مسجد جامع بنا شده در دوران قاجاریه که جز آثار ملی به ثبت رسیده‌است.
پشچغا در بیرون شهر از طرف غرب مکانی سبز و در گذرگاه رو خانه یتیم قرار دارد.
زیارتگاه آقا سید عیسی (غاری است که قدمتی دیرینه دارد و طبق اعتقادات مردم محلی به این نام شناخته میشود که منتسب به نوادگان امام موسی کاظم میباشد. این مکان در شمالی‌ترین قسمت شهر و در مسیر روستای بیدکل قرار دارد. در فصل بهار یکی از مکان‌های تفریحی و گردشگری است. بر اساس اطلاعات موجود همچنان هیچ غار نوردی به انتهای ان نرسیده‌است.
حمام تاریخی گوجان: گوجان همچنین دارای یک حمام تاریخی قدیمی که متعلق به زمان حکومت قاجاریه می‌باشد.
مقبره امامزاده سید ابراهیم گوجان و تپه نور الشهدا نیز در این شهر قرار دارد.

ترابری
گوجان مسیر گذرگاه به روستاهای بیدکل، ده چشمه و تفریحگاه پیرغار است.
همچنین در کوه سالداران، تونلی در حال ساخت است که گوجان را به شهرستان اردل و شهر دشتک متصل می‌کند و مسیر تردد از استان چهار محال و بختیاری به استان خوزستان را  کوتاه‌تر و سریع تر  می‌کند.

نگارخانه
جستارهای وابسته
فهرست شهرهای ایران

منابع

«نتایج سرشماری عمومی نفوس و مسکن ۱۳۸۵». درگاه ملی آمار ایران. بایگانی‌شده از اصلی در ۱ ژانویه ۲۰۱۳. دریافت‌شده در ۱ ژانویه ۲۰۱۳.